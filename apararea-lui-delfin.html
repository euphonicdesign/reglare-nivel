<!DOCTYPE html>
<html lang="en" dir="ltr">
  <head>
    <meta charset="utf-8">
    <title>Apărarea lui Delfin</title>
    <link rel="stylesheet" href="./styles/delfin.css">
    <link rel="preconnect" href="https://fonts.gstatic.com">
    <link href="https://fonts.googleapis.com/css2?family=EB+Garamond&display=swap" rel="stylesheet">
  </head>
  <body>
    <header id ="inceput">
      <h1><a href="https://youtu.be/yv8N79tdHm8" target="_blank" class="schimbare">Apărarea lui Delfin</a></h1>
      <div class="info">Ultima actualizare: 29 martie 2021 </div>
      <div class="info">Accesare: <a href="https://euphonicdesign.github.io/reglare-nivel/" target="_blank">Sistem Reglare Nivel</a> </div>
      <div class="info">Autor: Un om </div>
      <!--<div class="info">Muzică:
        <a href="https://youtu.be/9BYyKMRvL3Y" target="_blank">zburătoare...</a>
        <a href="https://youtu.be/C0Sa84seUUY" target="_blank">mioritică...</a>
      </div>
      <p ><cite class="info">"Cine are urechi să audă, să audă. Cine are ochi să vadă, să vadă. Cine are inimă, să înțeleagă."</cite> - Tot un om</p>
      -->
    </header>
    <main>
      <a href="#cuprins"><img src="./images/delfini.png" alt="delfini" class="center"></a>
      <section>
        <article class="">
          <h3>Notă asupra textului:</h3>
          <p>Această schiță de eseu, sau pamflet (nici mie nu îmi este foarte clar ce este și cred că depinde de la caz la caz) reprezintă o opinie personală. Este posibil să greșesc în analiza subiectivă pe care o fac sau să îmi schimb părerea în timp. Nu este exclus ca anumite detalii să îmi fi scăpat, sau să nu le fi cunoscut suficient de bine la momentul redactării. Natura îmi pare a fi dinamică…</p>
        </article>

        <article class="">

        </article>

        <article class="" id = "caldura">
          <h2 class="culoare"><a href="#cuprins">1. Eseuri - Partea I</a></h2>

          <h3 class="culoare_calda"><a href="#cuprins">1.1 Căldură</a></h3>
          <p>Este toamna lui 2019. O zi însorită de altfel.</p>
          <p>Sunt la medicul dentist în cabinet.</p>
          <p>Ne știm de câțiva ani. Il apreciez pentru că este tânăr, educat și un bun profesionist. Mai mult decât atât, este cu picioarele pe pământ. Ține cursuri pentru studenții lui la universitățile din țară și se documentează în permanență pentru a fi la zi cu ultimele noutăți și practici din domeniul lui. Citește cărți și pot discuta cu el varii subiecte cum ar fi de exemplu ultimele descoperiri din fizica particulelor, nutriție și multe altele. Ca orice ființă umană are și defectele lui, dar per ansamblu face o treabă bună în profesia pe care o practică cu dedicație.</p>

          <p>Asistenta, amabilă, bine crescută, profesionistă, și cu o vestimentație corespunzătoare mediului în care ne aflăm, m-a salutat de cum am intrat în cabinet, și probabil și când eram pe hol în așteptare. In acel cabinet, toate asistentele care se perindă pe culoar salută pacienții care așteaptă, chiar și când aceștia din urmă sunt pierduți în lectura lor. Lucru de apreciat!</p>

          <p>Mă așez pe scaunul din cabinet care este destul de confortabil și mă întind ca și cum m-aș întinde pe șezlongul de la plajă (deși în majoritatea cazurilor când sunt la plajă prefer să mă întind pe nisip, pentru că așa am crescut). Soarele artificial de deasupra capului urmează să răsară la comanda medicului.
            In timp ce medicul inspectează radiografia mea dentară, iar asistenta pregătește instrumentarul de lucru, tot ea este cea care are o întrebare, o sugestie, și o soluție pentru medic. In stilul lui specific de doctor cu o oarecare doză de autoritate în domeniu, o roagă să gândească logic, apoi îi oferă răspunsul corect cu o oarecare doză de mustrare.
          </p>

          <p>Răspunsul doctorului, deși corect din punct de vedere logic, nu mă satisface. Aș fi preferat sugestia asistentei. Urmează să mi se facă anestezie locală cu ac de seringă…</p>

          <p>Asistenta curioasă din fire, mă întreabă ce simt în momentul anesteziei; obicei pe care de altfel îl are și doctorul aproape de fiecare dată când merg "în vizită". Nu știu de ce personalul medical are această obișnuință de a încerca să poarte dialoguri (sau mai bine spus monologuri) care necesită intervenție verbală din partea pacientului în aceste momente critice. De multe ori mi-ar plăcea să particip la discuție pentru că subiectele sunt interesante și de interes personal, dar temporizarea nu este foarte bună… La urma urmei eu sunt cel care are o grămadă de obiecte contondente în cavitatea bucală, iar ei nu. Ei chiar se așteaptă să le răspund înapoi, sau sunt simple întrebări retorice pe care eu nu le pot percepe? Oricum ar fi, eu încerc... măcar telepatic…
          </p>

          <p>Doctorul văzând că nu zic nimic, îmi sare în ajutor (încercând probabil să îmi citească gândurile) și răspunde asistentei cum că ar trebui să simt cum îmi amorțește zona respectivă.
          </p>

          <p>In timp ce anestezia își face efectul, asistenta continuă să fie cu fața foarte apropiată de a mea. Nu îmi dau seama de ce, dar privește cu mult interes situația de pe viitorul câmp de luptă - cavitatea mea bucală. Este mai mult o presupunere, pentru că am închis ochii de îndată ce am auzit că urmează să fiu anesteziat.
          </p>

          <p>Deschid timid ochii și mă uit la fața ei atât de apropiată de a mea. Are o privire atentă și ochii mari ațintiți asupra alor mei. Este o fată tânără, probabil în jurul vârstei mele sau ceva mai tânără. Nu îmi dau seama exact pentru că poartă acea mască pe față și se observă doar partea superioară a fizionomiei. Reflectorul cu care este dotat scaunul (soarele artificial de care pomeneam mai devreme) îi luminează de undeva din fundal marginile firelor de păr ca la o ședință foto în care se adaugă efecte artistice de iluminare pentru a pune în valoare modelele feminine. Am rămas surprins pentru că avea o privire înmărmuritor de frumoasă, cu trăsături fine și feminine în jurul ochilor și era foarte atent îngrijită. Pentru o clipă timpul a stat în loc, ca atunci când două suflete se întâlnesc după ce au fost la mare depărtare mult timp.
          </p>

          <p>
            După ce se termină operația de anestezie locală și sunt rugat să clătesc, și pentru că acum în sfârșit pot să vorbesc în siguranță deplină, îi răspund asistentei că am simțit <strong>căldură</strong>. Am încercat să fiu cât mai exact în a identifica senzația corporală pe care am simțit-o. Era ca un fel de substanță caldă care înainta prin țesutul gingival, ca seva unui copac care urcă prin trunchiul acestuia.
          </p>

          <p>Nu îmi aduc aminte din ce motiv, dar la un moment dat asistenta iese din cabinet pentru a aduce ceva. După plecarea ei, doctorul îmi mărturisește ca ea ar vrea sa devină medic dentist, dar că el nu îi dă prea multe șanse. Il intreb dacă poziția de asistentă este parte din pregătirea unui medic stomatolog. Imi răspunde că nu. Dacă am înțeles corect, medicii se pregătesc doar la facultate și la spital.
          </p>

          <p>Interesant este faptul că din momentul în care i-am răspuns asistentei, și până la final, aceasta din urmă a ținut în permanență mâna liberă pe pieptul meu. N-am să știu niciodată dacă a făcut acest gest din profesionalism, pentru ca să fiu mai relaxat pe scaunul medicului stomatolog, sau ca reacție la răspunsul meu. Cert este că a avut efect și m-a făcut să simt o stare de liniște profundă, ca atunci când cineva are în permanență grijă de tine și îți comunică acest lucru prin atingere și prin căldură umană.
          </p>

          <p>La un moment dat, medicul îi face observație că poate nu e nevoie să țină mâna pe mine atât de mult și apăsat, pentru că nu plec nicăieri. Inițial nu am fost atent, dar după ce am procesat comentariul am izbucnit în râs și au început să râdă și ei pentru că "l-ai făcut să râdă și pe pacient". Evident, spre satisfacția mea de copil, asistenta a continuat să mențină cu atenție mâna pe corp.
          </p>

          <p>Doctorul și-a schimbat și el atitudinea față de ea după acele întrebări și răspunsuri de la început. A început să îi explice operațiuni, lucruri tehnice și raționamentul din spate în mod detaliat. Asistenta i-a explicat că se simte dezolată pentru că este singurul medic din aceea clinică stomatologică care îi explică și o învață, și simte că își pierde timpul în acel loc pentru că ceilalți medici nu îi explică în timp ce lucrează, iar astfel ajunge să nu învețe mai nimic. Medicul, mai pragmatic din fire, a încurajat-o spunând-ui (parafrazez aici): "nu vii degeaba, vii ca să câștigi un ban în mod cinstit." Țin să menționez că mi-a făcut plăcere să ascult cursul ad-hoc de medicină dentară care descria în detaliu, cu termeni tehnici, operația care se efectua în cavitatea bucală a pacientului subsemnat. Am apreciat și atitudinea și dorința de evoluție a asistentei, care privea serviciul curent ca pe un mijloc de învățare și educare și nu doar ca pe o sursă temporară de venit.
          </p>

          <p>La final, pacientul s-a declarat mulțumit pentru că operația s-a finalizat cu success și pentru că s-a avut grijă de el. Asistenta a obținut informații de la un specialist în domeniu, în determinarea ei de a nu se mulțumi cu puțin și de a deveni medic stomatolog într-un viitor apropiat. Doctorul s-a simțit satisfăcut încă o dată pentru că și-a putut demonstra abilitățile, cunoștințele și expertiza medicală.
          </p>

          <p>O altă vizită reușită la dentist, și totul de la un singur cuvânt: căldură!
          </p>

        </article>

        <article class="" id="dialog-imaginar">
          <h3 class="culoare_calda"><a href="#cuprins">1.2 Dialog imaginar la trecerea dintre ani (sau de pietoni)</a></h3>
          <p>Este o zi friguroasă de ianuarie 2020, dar însorită de altfel. Aș fi putut să numesc această juxtapunere de elemente naturale "soare cu dinți", dar cred că anotimpul nu e potrivit. In orice caz, noi cei de peste aceste meleaguri suntem mult prea adânciți în iarnă pentru a medita la orice altceva în afară de o băutură caldă și o companie plăcută.
          </p>
          <p>Este după-amiază și aștept să se schimbe culoarea semaforului la o trecere de pietoni dintr-o intersecție importantă a capitalei. Este importantă (trecerea) pentru că se situează într-o zonă centrală și facilitează accesul publicului larg la unul dintre parcurile pe care le îndrăgesc.
          </p>
          <p>De ambele părți ale interesecției se află tineri și oameni de toate vârstele și de toate mobilele (am vrut să spun de toate mijloacele mobile folosite pentru deplasarea în parcuri și pe străzile sau trotuarele orașului [asta se întâmplă atunci când traficul rutier este organizat de așa manieră încât mașinile care poluează, să joace un rol principal (să aibă cotă maximă de piață din carosabil), iar mijloacele de transport în comun, cele alternative sau electrice, și bicicletele, să joace doar un rol secundar {la urma urmei este mult mai comod pentru mușchii posteriori (în speță fesierul mare și cel mijlociu {deși se pot întâlni și anomalii}) plasați comod într-un scaun de autovehicul, dar nu este neapărat și mai sănătos, deoarece mușchii în cauză au tendința să se atrofieze în timp dacă nu sunt folosiți în mod constant (dar cum în ziua de azi există o soluție mai mult sau mai puțin naturală pentru orice, acest mic inconvenient se poate compensa prin mersul "la sală"; ne ajută să câștigăm timpul pe care l-am fi pierdut dacă am fi mers pe jos, sau cu un mijloc de transport în comun până "la sală"; suntem cu toții oameni deosebit de ocupați și orice secundă contează…) ] )
          </p>

          <p>Am divagat puțin de la subiect și îmi cer scuze pentru scăparea mea de scriitor amator și pentru numărul de paranteze folosite (defect profesional dobândit încă din timpul liceului, când am învățat pentru prima dată principiul recursivității). Sunt conștient că am tendința de a exagera un pic lucrurile pentru a evidenția mai bine anumite apecte, dar revin imediat.
          </p>

          <p>Am revenit. Fusesem până în camera de zi pentru a da drumul la muzică si pentru a bea niște apă.
          </p>

          <p>Mă aflu la intersecție în fața trecerii de pietoni. In dreapta mea, un tânăr însoțit de partenera sa și de animalul său de companie. Amândoi par să fie de vârsta liceului sau a școlii generale. Mă refer strict la însoțitorii umani. Câinele este frumos, de rasă pură, având probabil și pedigriu. După aspect pare să fie o rasă agresivă și sunt plăcut surprins să văd că poartă botniță și că este ținut în lesă.
          </p>

          <p>Stiți vorba aceea, "când ți-e lumea mai frumoasă…" și soarele pe cer… în acea după-amiază plăcută de iarnă așteptând la semafor… apare elementul neprevăzut. Acesta din urmă ia forma unui porumbel (nativ al zonei de altfel) care zboară pe deasupra și își imprimă amprenta caldă pe spatele câinelui. Scriind aceste rânduri nu pot să nu remarc ironia situației - un porumbel, uneori ilustrat ca și simbol al păcii, capabil să își marcheze teritoriul cu un gest decisiv în fața potențialilor cotropitori.
          </p>

          <p>Bun cavaler și cu spirit de inițiativă, tânărul cere prietenei un șervețel alb-imaculat pentru a curăța spatele imaculat și plin de luciu al câinelui (excepție făcând locul cu pricina, cel marcat în mod decisiv de către porumbel). Câinele nici nu se sinchisise să remarce cadoul porumbelului, dar deținătorul da.
          </p>

          <p>Finalizând prima etapă în procesul de lustruire al spatelui câinelui și continuând să râdă, tânărul nostru, folosind unul dintre cele mai naturale și dezinvolte gesturi din lume, dă drumul șervețelului la picioarele câinelui, în zona unde începeau zebrele trecerii de pietoni. Șervețelul făcea acum notă discordantă cu restul trotuarului (care era curat lună), dar în același timp șervețelul în cauză fiind de un alb imaculat și ușor mototolit acum, se asorta de minune cu culoarea zebrelor.
          </p>

          <p>Fire perseverentă și perfecționistă (doar îmi dau cu presupusul aici, este posibil să mă înșel), decide că se poate și mai bine, și cere un al doilea servețel partenerei pentru a termina treaba începută. La urma urmei, câinele trebuie să arate bine în public și un lustru desăvârșit nu va face decât să ajute la îndeplinirea acestei cauze nobile. Se cade altfel? Ce vor spune ceilalți câini din parc? Nu ar da bine...
          </p>

          <p>Cum lesne îți poți imagina dragă cititorule, cu o intrigă ca aceasta, tensiunea din aer atinge un punct culminant. Este momentul de maximă încordare și așteptare. Va arunca sau nu va arunca el și cel de-al doilea șervețel? Mi-ar fi prins bine o pungă de floricele pentru că rămăsesem blocat cu privirea ațintită asupra mâinilor băiatului în timp ce acesta  executa manevra de finalizare a curățirii companionului canin. Cu sufletul la gură, urmăresc insistent să văd și continuarea. Va fi acesta un destin aproape inevitabil, implacabil, sau lucrurile pot lua oricând o întorsură neașteptată ca în filmele acelea în care doar la final îți dai seama că totul era fix pe dos față de cum ai crezut inițial…
          </p>

          <p>Și apoi, da... inevitabilul se produce și aruncă cu aceeași non-șalanță și dezinvoltură și cel de-al doilea șervețel pe stradă. Atât de multă naturalețe în gestul tânărului cum nu am mai văzut nici măcar la balerinele care performează pe scenă. De-a dreptul de invidiat și nu altceva.
          </p>

          <p>Chiar nu cred că mai are sens să mai precizez faptul că exista un coș de gunoi la aproximativ 2 metri distanță în dreapta lui. Nu cred că distanța reprezenta factorul decisiv în această dilemă (a mea).
          </p>

          <p>Operația s-a încheiat cu succes și "eroul" nostru foarte jovial și relaxat de altfel, continuă să râdă susținut de prietena sa, care îl încurajează râzând cu el (aproape admirativ).
          </p>

          <p>Fiind situat fix lângă ei și cu orientarea spre fapt, având gura căscată, ochii mari și rămânând aproape imobilizat în urma vizionării finalului mai mult sau mai puțin anticipat, am fost probabil observat de personajele acestei istorisiri. Toată lumea rămâne veselă și fericită (mai puțin subsemnatul). Se râde cel mai probabil de comicul de situație în care porumbelul imprimă câinele, iar ei trebuie să facă munca nefastă de a curăța caninul în văzul trecătorilor (pentru a salva orgoliul câinelui, cu aruncarea șervețelelor pe jos la final).
          </p>

          <p>Imi spun de fiecare dată să nu reacționez sentimental în astfel de situații, dar nu îmi iese mereu. Temperatura a crescut și sângele a început să-mi urce până spre creștetul capului.
          </p>

          <p>Nu am putut să mai zic nimic pentru că orice aș fi zis ar fi sunat greșit. S-a dus pe apa sâmbetei toata teoria și practica pe care o recomand oamenilor pe care îi cunosc - exersarea obiceiului de a lua o pauză, oricât de scurtă, între stimul și reacție.
          </p>

          <p>Obișnuiesc să merg și să strâng resturile aruncate (țigări, sticle de plastic, etc.) în urma altora, dar de data aceasta, nu am mai putut decât să dau dezaprobator din cap, mai întâi la stânga, apoi la dreapta (de câteva ori), și să plec mai departe. Am simțit indignare și dezamăgire în urma gestului și atitudinii celor doi tineri pe care le-am interpretat ca nepăsare și lipsă de educație. Speram totuși ca datul meu din cap și întâmplarea în cauză să fi fost observată și de ceilalți participanți la trafic, pietoni care traversau strada odată cu noi din ambele direcții. Mi s-a părut că întrezăresc un ușor zâmbet la una dintre persoanele care traversa din sens opus. Trebuie să fi existat <strong>măcar un om</strong> care să fi conștientizat situația, iar acest lucru mi-a oferit o ușoară consolare.
          </p>

          <p>Dialog imaginar purtat ulterior întâmplării:

          <ul>
            <li>Fi amabil, de ce ai folosit șervețelul și ai sfârșit prin a-l arunca în stradă?</li>
            <li>Ca să curăț câinele.</li>
            <li>Și strada cine o curăță?</li>
            <li>Oamenii amărâți (în marea lor majoritate proveniți din medii nefavorizate care trăiesc la marginea societății), angajați de primărie, care lucrează ziua, noaptea și în zilele de sfârșit de săptămână, și care curăță strada după cei ca mine. Se povestește de altfel că București-ul este un oraș foarte curat chiar și atunci când îl comparăm cu alte orașe din occident sau din orient.</li>
            <li>Si cei de la curățenie, de ce curăță strada?</li>
            <li>Ca să fie curat și ca să își primească salariul.</li>
          </ul>

          </p>

          <p>Trebuie să recunosc că la acest moment nu mai am nici o replică. Capitulez și mă declar depășit de absurdul situației.
          </p>

          <p>Sper totuși ca data viitoare să reușesc să respir adânc, să scot un șervețel și să strâng resturile din fața trecerii de pietoni. La urma urmei, genoflexiunile fac bine pentru tonusul muscular și pentru forma fizică, iar în unele cazuri pot ajuta la menținerea curățeniei stradale. Sunt înclinat să continui să fac acest lucru pentru că am mai întâlnit și alte persoane care mi-au povestit cum ei sau copiii lor au procedat în mod similar în cazuri ca acestea. Nu cred că sunt foarte mulți cei care să vadă sau care să pună problema în acest mod în orașele mari, dar ei există, și asta este tot ceea ce contează până la urmă…
          </p>

        </article>

        <article class="" id="pasi-de-baza">
          <h3 class="culoare_calda"><a href="#cuprins">1.3 In pași de bază</a></h3>
          <p>Un maestru din arta dansului ne-a spus la un moment dat că între un dansator avansat și unul începător nu există aproape nici o diferență. Mi-a plăcut mult! Genul de principiu general valabil în viață.
          </p>

          <p>In mod normal, aceasta este genul de afirmație care trebuie lăsată cititorului pentru a fi rumegată și contemplată pe toate părțile, pentru ca la final acesta să ajungă de unul singur la o concluzie și să poată extrage înțelesul. Experiența de viață și nivelul de cunoaștere variază de la om la om, iar rezultatul acestui exercițiu se poate dovedi mai mult sau mai puțin rodnic.
          </p>

          <p>Din lipsă de răbdare, îmi cer scuze în prealabil față de cititor și sar direct la explicație pentru că aș vrea să fac o analiză mai detaliată.
          </p>

          <p>Este posibil ca cititorul să fi înțeles deja sensul, iar scuzele mele să fi fost de prisos.
          </p>

          <p>In orice caz, ceea ce vrea să spună expresia este că de la exterior nu se vede aproape nici o diferență între un dansator avansat și unul începător. Ambii pot executa aceeași pași folosind aceeași formă. Ceea ce diferă însă este motivația interioară pentru care aceștia execută acele mișcări. Unul o poate face în mod conștient, iar celălalt în mod spontan.
          </p>

          <p>Un bun-cunoscător poate depista nuanțe fine și subtile și de aceea va aprecia arta și nivelul ridicat al dansatorului care în aparență dansează la fel ca și un începător.
          </p>

          <p>Un necunoscător deși observă același act artistic, poate considera dansatorul respectiv ca fiind de nivel începător, cel mult mediocru.
          </p>

          <p>Un pseudo-cunoscător poate privi un act artistic executat de un dansator de nivel slab de data aceasta (calitatea dansului nu este neapărat proporțională cu numărul anilor de experiență ai dansatorului) și considera dansatorul respectiv ca fiind excepțional (mai ales când dansatorul respectiv are mai mulți ani de experiență și un oarecare grad de renume sau publicitate).
          </p>

          <p>Un bun-cunoscător mai poate de asemenea aprecia un dansator începător care poate că nu spune multe dacă este analizat la un nivel superficial, dar dacă mergem dincolo de aparențe, dansatorul începător poate că demonstrează calități care nu se vad în mod direct la exterior (muncă și perseverență, originalitate și unicitate, personalitate, curaj, respect pentru ceilalți dansatori mai avansați și pentru colegii lui de dans care trec și ei prin același proces de învățare, potențial).
          </p>

          <p>Ca mai toți dansatorii care ating un nivel înalt al dansului și al artei lor, modelele lor și ale noastre se schimbă de-a lungul călătoriei. Aceeași dansatorii pe care la început îi priveam și îi consideram ca fiind excepționali, din punct de vedere tehnic și artistic, devin uneori banali și lipsiți de originalitate, iar alteori par a demonstra chiar lacune tehnice și conceptuale.
          </p>

          <p>Pe măsură ce devenim mai buni și nivelul nostru de înțelegere crește și pe măsură ce ne afundăm în procesul de învățare, se schimbă și modul nostru de a interpreta lucrurile și modelele pe care ni le stabilim drept referință.
          </p>

          <p>In altă ordine de idei, dar legat de subiectul nostru, un începător reprezintă de multe ori o sursă de inspirație pentru un dansator avansat. Incepătorul neavând perspectiva de ansamblu, consideră că nu este suficient de bun, trece printr-un tumult interior și își dorește să progreseze cât mai repede (uneori chiar să sară etape). La fel de bine s-ar putea relaxa și bucura de etapele incipiente prin care acesta trece și de cunoștințele pe care le dobândește la fazele respective de dezvoltare. De multe ori etapele de început sunt și cele în care spiritul creativ și originalitatea ating valori maxime. Este momentul la care suntem deschiși și învățăm cel mai mult. La niveluri mai avansate, de multe ori ajungem doar să mai cizelăm din ce am dobândit în etapele primare, iar cu o fundație solidă putem ajunge chiar să transcendem dansul în sine.
          </p>

          <p>Parafrazând niște instructori pe care i-am avut în urmă cu aproximativ 10 ani: "<strong>dansatorii avansați exersează pașii de bază chiar și după ani buni de dans</strong>".
          </p>

          <p>La momentul respectiv nu am înțeles neapărat ce au vrut sa zică, dar am reținut ideea și am rămas deschis către aceasta. Este motivul pentru care continui să merg (cu precădere) la cursurile pentru începători chiar și după ani buni de dans. Pasul de bază poate fi îmbunătățit în permanență și reprezintă fundația peste care se construiesc restul de elemente necesare pentru a atinge niveluri din ce în ce mai elevate, și de ce nu poate chiar sublimul atât de apreciat și râvnit în dans.
          </p>

          <p>Ca să concluzionez - aparențele pot fi înșelătoare! Doi oameni pot face același lucru, dar din motivații total diferite. Pragmatic vorbind, ceea ce contează pentru mine este ca efectul acțiunilor lor să aibă un rezultat benefic general. Este singurul criteriu (de natură obiectivă) pe care îl am în momentul de față (mai am și alte criterii mai subiective).
          </p>

          <p>Posibil să nu fi fost destul de coerent în acest articol, contrar intenției mele de început. Asta mă face un scriitor începător sau unul avansat? Nici eu nu mai știu acum… Mă duc să îmi mai exersez pașii de bază!
          </p>

        </article>

        <article class="" id="despre-copaci">
          <h3 class="culoare_calda"><a href="#cuprins">1.4 Despre copaci și avioane</a></h3>

          <p>Dragă cititorule (aici mă surprind și pe mine cât de narcisistic pot fi uneori),</p>

          <p>Se întâmplă ca din când în când să călătoresc în interes de serviciu pe distanțe mai mari. Fiind zboruri lungi, mi se oferă access la clasa biznis. Imi place să observ pasagerii care circulă la această clasă și ce tipuri de comportamente au. Vreau să înțeleg cum vorbesc, ce maniere au, și cum au fost formați. Sunt oameni care au crescut în culturi diferite de a mea și asta îmi stârnește curiozitatea.</p>

          <p>In general văd oameni sociabili, amabili și educați, care știu să interacționeze cu echipajul de bord. Unii dintre ei aleg să nu se desprindă de calculator pe mai toată durata zborului datorită problemelor de la serviciu sau a volumului de muncă (fac excepție momentele în care servesc masa, sau când aleg să privească un film), dar asta este o altă poveste. Din când în când observ și un alt tip de pasager mai "special", la care voi reveni un pic mai târziu.</p>

          <p>Aș vrea să vorbesc puțin și despre ceilalți oameni care se află la bordul aeronavei - echipajul avionului împreună cu însoțitorii de bord. Sunt o echipă. Interacționează în permanență, obiectivul lor principal fiind siguranța și confortul pasagerilor. Uniforma, impecabilă, vorbesc mai multe limbi străine, sunt prezentabili și au maniere. Vin și ți se adresează pe nume. Iți servesc băuturi și mai multe feluri de mâncare. Te întreabă daca totul este în regulă sau daca ai nevoie de orice altceva pe durata zborului. Dau jucării copiilor. Iți oferă informații turistice sau alte detalii necesare la zborurile cu escală. Unii dintre ei vin și îți pregătesc chiar și patul de dormit (în funcție de linia aeriană și de durata zborului; am încercat tot felul de strategii pentru a evita acest moment stingher, dar nu am izbândit niciodată; zici că au ochi la spate…). In cazurile de urgență, trebuie să știe să îți ofere primul ajutor, sau să ceară ajutor (atunci când sunt depășiți de situație) într-un mod calm și profesionist doctorilor sau paramedicilor atestați care se întâmplă să călătorească cu același zbor. Este de la sine înțeles faptul că gradul calității serviciilor poate varia ușor de la companie la companie, dar în general nivelul este destul de ridicat.
          </p>

          <p>Există și un aspect care îmi depășește capacitatea actuală de înțelegere - mă refer la spațiul și la modul în care acești oameni sunt nevoiți să stea atunci când nu servesc pasagerii. Știți la ce mă refer. Deasemenea, mă îndoiesc că li se permite să doarmă sau să folosească căști de anulare a zgomotului de fond.
          </p>

          <p><strong>Intrebarea fundamentală pe care o am este ce pot face eu?</strong>
          </p>

          <p>Pot face mai multe lucruri. De exemplu. Atunci când vin și se prezintă, pot sa le învăț numele. Atunci când le vorbesc, pot să le vorbesc ca de la om la om. Pot să le mulțumesc pentru serviciul oferit și pentru calitatea lui. Pot să îi surprind și să îi scot din rutină. Pot să îi intreb despre limba lor și despre țara de unde provin. Pot să îi intreb despre munca lor, despre compania la care lucrează, sau pot să îi întreb despre caracteristicile avionului și despre serviciile oferite. Pot face multe lucruri.
          </p>

          <p>Alteori, ei sunt cei care mă surprind. Imi pun întrebări și îmi oferă sugestii. Imi oferă ajutor și informații utile pentru restul călătoriei. Mai mereu sunt (foarte) curioși să afle din ce țară sunt.
          </p>

          <p>Și acum aș vrea să revin la acel tip de pasager mai "special" care poate fi întâlnit la aceasta clasă a avionului. Caracteristicile pasagerului mă determină să folosesc o exprimare mai mult sau mai puțin plastică.
          </p>

          <p>Primul caz. Un domn, adult în toată firea, cu un aer degajat (s-ar putea citi și de nepăsare) și de persoană importantă (în sinea lui), dar îmbrăcat cât se poate de obișnuit și de degajat pentru călătoria la bordul unei aeronave. Un pic cam exagerat de "obișnuit și degajat" din punctul meu de vedere. Recunosc că sunt un pic cam subiectiv aici. La urma urmei gusturile și stilul vestimentar în avion nu se discută... Eu fiind de modă mai veche și un fan al aviației, mi-am permis să le discut. Le consider a fi relevante pentru subiectul nostru, iar în acest caz se asortează de minune cu restul trăsăturilor sale de caracter.
          </p>

          <p>Ce credeți că face domnul nostru? Fiind poziționat pe primele locuri din față, automat are și spațiu (nu că ar fi lipsă de spațiu la clasa la care călătorește). Peretele din fața dumnealui este poziționat la o distanță considerabilă. Dar (fără daruri la început de propoziție, ne spunea nouă profesoara de limba română) spațiul și timpul, așa cum zicea și Einstein, sunt concepte relative, sau după cum spune o vorbă din bătrâni puțin adaptată: dacă cineva îți oferă un deget, de ce să nu îi iei mâna toată?
          </p>

          <p>Domnul în cauză se decide că se poate destinde cât de mult poate el, astfel încât talpa încălțămintei (de stradă) să poată ajunge fix pe perete. Ținta lui (mai mult sau mai puțin conștientă) pare să fie peretele, care ia forma acelui mirobolant și mult râvnit punct suplimentar de sprijin (atunci când podeaua pierde subit din atractivitate).
          </p>

          <p>Contrastul și absurdul își fac din nou apariția! Postura și atitudinea pe care o comunică verbal și non-verbal față de restul pasagerilor și față de însoțitorii de bord mă cutremură… (atât la sol, cât și la înălțime!)
          </p>

          <p>Al doilea caz. O domnișoară care zboară cu una dintre cele mai bine cotate linii aeriene (datorită calității serviciilor oferite la acest tip de clasă). Avionul, ultimul model, o bijuterie a tehnologiei din sectorul aeronautic. Cabina, proiectată cu un stil și cu un rafinament superior la tot ceea ce am întâlnit până acum. Totul nou, cu cele mai bune dotări și spațiu personal abundent de uiți că te afli într-un avion.
          </p>

          <p>Domnișoara se afla vizavi, un pic mai în față, pe acealași culoar cu al meu. Imi atrage atenția pentru că este decent îmbrăcată și are un ușor aer de modernism dat de pantofii sport pe care îi poartă. Cum și eu port pantofi sport pentru mers în marea majoritate a timpului datorită ergonomiei pe care aceștia o oferă, am zis că poate mi-am găsit perechea pe acest zbor îndelungat și plin de mister. Nici în filme nu am mai vazut asemenea scene...
          </p>

          <p>Toate bune și frumoase până când domnișoara își pune căștile pe urechi pentru a se uita la un film, sau pentru a asculta puțină muzică. Muzica ajută la relaxare, dar relaxarea din acest caz va atinge limite nebănuite. Puțin mai devreme am făcut aluzie la gradul de confort și la calitatea finisajelor din compartimentul alocat fiecărui pasager. Ce nu am menționat este că fiecare compartiment este dotat cu un suport pentru ca pasagerul să își poată întinde picioarele, ca și cum ar sta întins pe pat. Suportul este la o mică distanță în fața picioarelor și este acoperit cu o piele fină și moale. In cazul în care pasagerul dorește să se descalțe și să își întindă picioarele, dedesubt la suport el poate găsi șosete de schimb și o pereche de papuci. Tânăra noastră, contrar aparențelor, se dovedește a fi destul de non-conformistă și având un spirit liber decide să aleagă o scurtătură - aceea de a rămâne încălțată și de a-și uni talpa încălțămintei de stradă cu pielea lucioasă și fină a suportului de picioare.
          </p>

          <p>Nici de data asta nu a fost să fie…
          </p>

          <p>Discutam la un moment dat cu o cunoștință, care îmi povestea despre ce se mai întâmplă pe la serviciu pe la ei. Lucrează pe un vas de croazieră, iar colegii lui sunt veniți din mai multe colțuri ale lumii. Unul dintre colegi, provenind dintr-o țară mai modestă, de undeva din sud-estul Asiei, îi spune că la ei acolo există o vorbă: "Cu cât un pom este mai roditor, cu atât crengile lui sunt mai aplecate și mai lăsate spre pământ…" (și asta mi-a placut)
          </p>

          <p>O parte dintre copacii care zburau cu aceste două avioane la clasa întâi aveau crengi care creșteau în toate direcțiile, sfidând orice lege a fizicii cunoscute (deși pot să confirm că pilotul nu executase nici o manevră bruscă pentru a anula efectele gravitației sau pentru a intra în starea de imponderabilitate... nici turbulențe de aer nu au prea fost…)
          </p>

          <p>Concluzia: Există copaci și copaci. O parte dintre copacii roditori lucrează în permanență pentru toți copacii aflați la bordul avionului. De multe ori, acestor pomi nu li se oferă nici măcar un loc pe scaun. La decolare, aterizare, și pe mai toată durata zborului sunt nevoiți să stea ghemuiți într-un spațiu îngust și aproape necopac...
          </p>

          <p>Putem măcar să depunem un minim de efort și să le mulțumim pe nume la debarcare? <strong>Eu cred că putem… </strong>
          </p>

        </article>

        <article class="" id="drepturi-responsabilitati">
          <h3 class="culoare_calda"><a href="#cuprins">1.5 Din ciclul știați că - drepturi și responsabilități</a></h3>

          <p>Articolul 1: <strong><em>Toate fiinţele umane se nasc libere şi egale în demnitate şi în drepturi. Ele sunt înzestrate cu raţiune şi conştiinţă şi trebuie să se comporte unele faţă de altele în spiritul fraternităţii.</em></strong>
          </p>

          <p>Pe o notă un pic mai serioasă decât de obicei (nu că celelalte nu ar fi fost, dar se vede că a trecut vacanța…) aș vrea să abordez un subiect de o importanță vitală, și foarte relevant pentru mediul și timpurile în care trăim - <strong>drepturile și responsabilitățile pe care le avem față de noi</strong>.
          </p>

          <p>Dacă nu ne cunoaștem drepturile și hotarele personale, sunt șanse destul de mari ca unul sau mai mulți oameni să abuzeze de noi într-o formă sau alta (în mod conștient, sau inconștient). Putem include aici:
            <ul>
              <li>Persoanele din cercul nostru social</li>
              <li>Firmele comerciale</li>
              <li>Angajatorii</li>
              <li>Instituțiile publice</li>
            </ul>
          </p>

          <p>Dacă aceștia o fac în mod inconștient, trebuie să îi facem conștienți de comportamentele lor, într-un mod direct, respectuos, și cu bun simț.
            </p>
          <p>Dacă o fac în mod conștient, mi se pare normal să procedăm la fel ca în primul caz.
          </p>

          <p>Pentru a realiza acest lucru, mai întâi trebuie să ne cunoaștem drepturile și responsabilitățile. La fiecare categorie o să dau câteva exemple bazate pe experiența personală.
          </p>

          <p>Incepem prin a citi <strong>Drepturile Omului</strong>:
            <ul>
              <li>Varianta sumarizată: <a href="https://larryferlazzo.edublogs.org/2014/03/25/infographic-universal-declaration-of-human-rights/" target="_blank">https://larryferlazzo.edublogs.org/2014/03/25/infographic-universal-declaration-of-human-rights/ </a></li>
              <li>Varianta în format pdf: <a href="https://www.un.org/en/udhrbook/pdf/udhr_booklet_en_web.pdf" target="_blank">https://www.un.org/en/udhrbook/pdf/udhr_booklet_en_web.pdf </a></li>
            </ul>
          </p>

          <figure>
            <img src="./images/Human-Rights-3.png" alt="Drepturile Omului">
          </figure>

          <p>Continuăm cu <strong>Drepturile Civice</strong>:
          </p>

          <ul>
            <li>Dacă întâlnim o neregulă, o lucrare prost făcută, nevoia unei reparații sau a unei îmbunătățiri în localitatea în care trăim, putem face o cerere sau o sesizare la primărie.</li>
            <li>Oricât de perfecți ar fi angajații primăriilor, este posibil să nu aibă vizibilitate asupra tuturor zonelor din oraș. Poate că nu au experții necesari care să întrețină un plan urbanistic sustenabil, sau poate că nu conștientizează nevoile tuturor categoriilor de cetățeni dintru-un oraș viu și aflat în permanență schimbare. Poate că nu știu ce să prioritizeze mai întâi, sau poate că nu au suficienți oameni. <strong>Haideți să le dăm o mână de ajutor și să venim cu sugestii de îmbunătățire!</strong> Sunt convins că printre ei există și oameni bine intenționați care vor fi bucuroși de cererile și sugestiile oferite.</li>
          </ul>

          <p>Ajungem la <strong>Drepturile Angajatului</strong>:
          </p>

          <ul>
            <li>Ne luăm zile libere și de vacanță (este natural, necesar și în interesul angajatorului ca acesta să aibă angajați sănătoși, odihniți, și capabili)</li>
            <li>Nu lucrăm peste program (,iar daca se întâmplă să facem acest lucru în situațiile de excepție, ne asigurăm că suntem plătiți sau recompensați pentru orele suplimentare)</li>
            <li>Ne asigurăm că avem condiții sănătoase de lucru și un program de lucru flexibil (dacă tipul serviciului permite acest lucru)</li>
            <li>Dacă lucrăm la birou, ne asigurăm că avem un scaun și o masă ergonomică (ambele reglabile la dimensiunile pe care le avem), ne asigurăm că spațiul de lucru are lumină naturală și sistemul de aer condiționat funcționează în parametrii normali, este igienizat, și așa mai departe</li>
            <li>Dacă nu ne putem desfășura activitatea în condiții de muncă normale, atragem atenția angajatorului. Este obligația lui (și în interesul lui) să ne ofere condițiile necesare</li>
          </ul>

          <p>Apoi, luăm la cunoștință <strong>Drepturile persoanelor care închiriază un bun sau un serviciu</strong>:</p>

          <ul>
            <li>Ne asigurăm că reparațiile capitale și lucrările de întreținere sunt făcute de către proprietar</li>
            <li>Ne asigurăm că avem un contract scris semnat (și că acesta nu este doar o simplă înțelegere verbală)</li>
            <li>Ne asigurăm că obligațiile sunt îndeplinite de către ambele părți</li>
          </ul>

          <p>La final, ne oprim asupra <strong>Drepturilor cumpărătorului</strong>:
          </p>
          <ul>
            <li>Ne asigurăm că primim chitanța (sau bonul fiscal). Dacă nu o primim, avem dreptul să nu plătim.</li>
            <li>Suntem tratați într-un mod profesionist de către angajații firmei respective, cu respect și considerare (este în interesul vânzătorului să aibă un client mulțumit de produsul și serviciul oferit; clientul îl va recompensa prin plată și printr-o eventuală nouă achiziție pe viitor). Dacă acest lucru nu se întâmplă, putem atrage atenția sau depune o plângere, putem renunța la serviciu, sau putem merge la un vânzător mai capabil, care are grijă de clienții lui și de angajații lui (prin salariile și instruirea pe care le-o oferă).</li>
            <li>Nu plătim bacșiș dacă serviciul nu este exemplar (putem justifica motivul pe un ton amabil și respectuos pentru ca angajatul respectiv să poată învăța din acest lucru pe viitor, sau eventual să poată oferi o contra-justificare pentru serviciul defectuos). Multe dintre țările mai dezvoltate încearcă să renunțe cu totul la aceasta practică, sau să includă costul serviciului în prețul consumației printr-un sistem fiscalizat. Incă nu suntem acolo din punct de vedere economic, al puterii de cumpărare, sau al mentalității, dar cu timpul lucrurile se pot schimba.</li>
            <li>Returnăm un produs care este defect, sau care nu îndeplinește standardele pentru care a fost proiectat, dar nu abuzăm (ne informăm despre caracteristicile produsului sau ale serviciului dinainte de a-l cumpăra).</li>
          </ul>

          <p><strong>Este important să ne cunoaștem drepturile</strong>, dar <strong>la fel de important este să ne îndeplinim responsabilitățile</strong> pe care le avem față de ceilalți.
          </p>

          <p>Incepem cu <strong>Codul Profesional</strong>:
          </p>
          <ul>
            <li>Respectăm valorile profesiei pentru care ne-am pregătit și jurământul pe care l-am făcut la absolvirea facultății</li>
          </ul>

          <p>Continuăm cu <strong>Codul profesional la locul de muncă</strong>:
          </p>

          <ul>
            <li>Avem o atitudine profesională și ne respectăm colegii, clienții, partenerii și competitorii.</li>
            <li>Suntem sinceri cu noi înșine și cu cei cu care interacționăm.</li>
            <li>Nu ne aducem problemele de acasă la locul de muncă. Dacă avem o problemă personală de rezolvat, sau o problema de sănătate, ne luăm zile libere.</li>
            <li>Rămânem calmi, pozitivi și profesioniști, și învățăm să gestionăm situațiile dificile și provocările care apar.</li>
            <li>Ne folosim aptitudinile și cunoștintele la întregul lor potențial, învățăm, și ne perfecționăm încontinuu (noi am ales să lucrăm acolo și să facem acel lucru).</li>
            <li>Dacă nu ne place activitatea pe care o desfășurăm sau condițiile de lucru, schimbăm serviciul și motivăm decizia. Suntem atenți și alegem un serviciu care se potrivește cu aptitudinile, nevoile și aspirațiile noastre.</li>
          </ul>

          <p>Ajungem la <strong>Codul Civic</strong>:</p>

          <ul>
            <li>Suntem atenți cum ne comportăm și cum interacționăm cu oamenii de pe stradă, din instituții, și din spațiile comerciale.</li>
            <li>Respectăm spațiul public, și ne gândim cum să îl păstram curat și verde (este “sufrageria” noastră, "camera de zi").</li>
            <li>Dacă vedem o țeavă spartă, facem o sesizare (apa aia ne costă bani și resurse).</li>
            <li><strong>Ne gândim cum să creeăm comunități și susținem cauze care ne fac <em>tuturor</em> viața mai bună</strong>.</li>
            <li>Ne gândim cum să venim cu sugestii către administrații și primării pentru a remedia sau pentru a îmbunătății elementele organizatorice (chiar și în ipoteza în care toți angajații din administrație ar fi exemplari la locul de muncă, sunt șanse să nu fie capabili să facă față și să poată prioritiza toate lucrurile din spațiul public care s-ar putea îmbunătăți și remedia, iar noi <strong>ne putem implica și ajuta în mod activ și constructiv cu idei și cu inițiative de la nivelul de simpli cetățeni</strong>).</li>
            <li>Mergem să ne exprimăm dreptul și responsabilitatea de a vota (chiar dacă este frig afară, și nu prea avem pe cine alege uneori).</li>
            <li>Recitim caietele și manualele de educație civică din clasele primare (dacă le mai avem). Informația este extrem de relevantă pentru contextul actual. La momentul respectiv făceam alte materii la ora de educație civică. (Motivul este mai puțin important acum și cred că este legat de traumatismul suferit în perioada precedentă. Timpurile au trecut, situația s-a schimbat, noi am evoluat și ne-am maturizat. Gândim și conștientizăm altfel lucrurile).</li>
          </ul>

          <p>Finalizăm cu <strong>Codul Social</strong>:</p>

          <ul>
            <li>Suntem atenți la felul cum ne comportăm cu persoanele pe care le cunoaștem (atât cu cele pe care le agreăm, cât și cu cele cu care avem diferențe de opinii uneori)</li>
            <li>Suntem atenți cu prietenii, cu membrii familiei și cu rudele noastre</li>
          </ul>

          <p>Cunoașterea și exersarea drepturilor și responsabilităților pe care le avem poate părea un pic pretențioasă, sau un simplu "moft" pentru anumite persoane. Am realizat că nu este chiar așa în momentul în care am văzut numărul de oameni care ajungeau în cabinetul de fizio și kinetoterapie (gimnastică medicală). Am făcut fizio și kinetoterapie aproape un an de zile pentru a remedia anumite dezechilibre posturale și o accidentare sportivă. In decursul acelui an am ajuns să văd colegi din aproape toate departamentele de la serviciu pășind pragul cabinetului. Am fost șocat. Majoritatea dintre ei întreprind muncă de birou. Kinetoterapeuții au ajuns să aibă o denumire specifică pentru această categorie de pacienți…
          </p>

          <p>Consecințele pentru necunoașterea drepturilor pe care le avem pot fi și mai serioase. M-am întâlnit la un moment dat cu un fost coleg din școala generală care are acum una dintre cele mai de admirat profesii (cel puțin din punctul meu de vedere). Intervine în situații de urgență și la incendii pentru a acorda primul ajutor și pentru a salva viețile oamenilor, de multe ori riscând-o pe a sa. O face din simțul datoriei și din onoare, iar salariul cu care este plătit este (cel mai probabil) modic. Mi-a povestit o serie de situații la care a fost expus, și ce fel de oameni a întâlnit de-a lungul timpului. M-a readus cu picioarele pe pământ instantaneu, și m-a făcut să re-evaluez importanța pe care o acordam diverselor profesii. Mai puțin plăcute sunt situațiile în care ajunge să îsi riște viața în mod absolut inutil deoarece nu își cunoaște și nu își exercită drepturile, iar superiorii lui nu acordă atenția cuvenită fiecărui caz și situație (care poate apărea) în parte.</p>

          <p>Aș vrea să studiez mai mult. <strong>Vreau să înțeleg mai bine drepturile și responsabilitățile pe care le avem</strong>. Multe dintre ele le-am aflat total întâmplator din discuții cu colegii din școală, în diverse medii de la cunoștinte care lucrează în ariile respective, sau pur și simplu lovindu-mă de acele situații.</p>

          <p><strong>Merită aruncată o privire și peste obiectivele națiunilor unite pentru o dezvoltare sustenabilă la nivel global.</strong> Este un efort lăudabil și par să se înregistreze progrese în mai toate cele 17 arii declarate ca fiind prioritare:
            <ul>
              <li><a href="https://www.un.org/sustainabledevelopment/development-agenda/" target="_blank">https://www.un.org/sustainabledevelopment/development-agenda/ </a></li>
            </ul>

          </p>

        </article>

        <article class="" id="limba">
          <h3 class="culoare_calda"><a href="#cuprins">1.6 Limbă și identitate</a></h3>

          <p>Simplificând puțin, am putea spune că generația noastră a fost capabilă să învețe limba engleză internațională și o varietate de alte limbi străine.</p>

          <p>Parinții noștri au învățat:
            <ul>
              <li>franceza și engleza (interviu, tramvai, meci, manager)</li>
              <li>rusa (cavaler, localnic, poștă)</li>
            </ul>
          </p>

          <p>Bunicii și străbunicii noștri:
            <ul>
              <li><strong>franceza (22% - acces, cabinet, emotiv, artă)</strong></li>
              <li><strong>italiana (4% - acuratețe, a oferi, a studia, maestru, speranță)</strong></li>
              <li>bulgara (livadă, păstrav, covrig)</li>
            </ul>
          </p>

          <p>Stră străbunicii:
            <ul>
              <li>germană (cartof, bere, pantof)</li>
              <li>turcă (cafea, cutie, geam, dulap)</li>
              <li>maghiară (oraș, hotar, a cheltui)</li>
              <li>greacă (folos, buzunar, proaspat)</li>
            </ul>
          </p>

          <p>Stră stră … străbunicii:
            <ul>
              <li><strong>slavona (9% - a citi, a vorbi, a iubi, drag, da)</strong></li>
            </ul>
          </p>

          <p>Stră stră stră … străbunicii:
            <ul>
              <li><strong>latina (46% - a saluta, a săruta, a face, a râde, inimă) - limba-mamă</strong></li>
            </ul>
          </p>

          <p>Stră stră stră stră … străbunicii:
            <ul>
              <li>traco-daca (Dunăre, Carpați, Nistru, Someș, Timiș, copac)*</li>
            </ul>
          </p>

          <p>Și uite așa am devenit cu toții poligloți. <strong>Avem un limbaj de o valoare și de o încărcătură culturală inestimabilă.</strong> Ne oferă o versatilitate fantastică de a învăța și de a comunica în majoritatea limbilor străine existente pe planetă…
          </p>

          <p>Această flexibilitate și capabilitate pe care o avem va fi la dispoziția noastră atâta timp cât nu ne vom uita limba maternă, <strong>limba română!</strong></p>

          <p>Da! Preferam orele de matematică, în detrimentul celor de limba română. Științele exacte mi se păreau mai la îndemână și mai interesante. Cu toate acestea, învățătoarea pe care am avut-o în școala primară și profesoara de limba și literatura română din gimnaziu ne-au scos în permanență în afara zonei de confort. Ne-au învățat să scriem și să vorbim corect. Ne-au învățat <strong>să ne exprimăm liber și să creăm folosind cuvintele noastre. Comentariile și analizele de text trebuiau să aibă un element de originalitate și să fie create de noi.</strong> Oamenii ăștia nu doar că erau niște profesori de excepție, dar erau și niște pedagogi foarte buni. Se conectau cu elevii lor. Ajungeam să discutăm la ore despre problemele noastre adolescentine. Ne înțelegeau și apreciau perioada și transformările prin care treceam la aceea vârstă.
          </p>

          <p>In școală mi-a plăcut limba engleză. Mi s-a părut ușor de învățat și interesantă. Cu franceza nu m-am împăcat mai deloc. Adult fiind, am început să studiez și alte limbi străine și să re-învăț limba franceza (am ajuns să îmi schimb părerea). Am învățat să mă exprim fluent în limba engleză și o folosesc în mod curent la serviciu. Imi plac nespus limbile străine. Consider că <strong>doar învățând limba poți înțelege cu adevărat o cultură și te poți conecta cu oamenii care o reprezintă.</strong> Incerc la fiecare 1-2 ani să studiez o limbă nouă.
          </p>

          <p>In ultimul an, am avut o oarecare revelație. Mi-am dat seama că nu mai știu să mă exprim în limba română. Am început să observ cu atenție persoanele din jurul meu. Nu eram singurul…
          </p>

          <p>Am călătorit destul de des în ultimii 7 ani prin mai multe orașe din România. Pe stradă, pe la restaurante, prin magazine, mi s-a întâmplat și mi se intamplă des să fiu salutat sau adresat în limba engleză. Nu îmi pare rău, și răspund înapoi în limba română. Ceea ce nu înțeleg este de ce nu sunt salutat <strong>în limba română mai întâi</strong> de toate, și doar mai apoi continuată discuția într-o altă limbă (în ipoteza în care ar fi nevoie).
          </p>

          <p>Văd din ce în ce mai mulți oameni de vârstă adultă (absolvenți de facultate), care nu se mai pot exprima în limba română (incluzându-mă și pe mine). Incearcă să vorbească în limba română, dar gândesc în limba engleză, iar când nu reușesc să  găsească un echivalent potrivit în limba română pentru un anumit cuvânt sau noțiune folosesc direct termenul din engleză. Aud și particip la astfel de conversații zilnic la serviciu, la metrou, sau le văd în lista de comentarii de pe rețelele de socializare. Atât lipsa cât și forțarea acordurilor pentru termenii împrumutați din engleză sună neplăcut urechii. O conversație tipică are: 2 cuvinte în limba română, 3 în limba engleză, 4 în română, 5 în engleză și tot așa. Uneori modul de exprimare sună apropiat de cel al unui copil preșcolar. Am uitat <strong>să vorbim în limba română!</strong> Mi se rupe inima…
          </p>

          <p>Am uitat <strong>să ne exprimăm frumos!</strong>
          </p>

          <p>Vorbim între noi ca și cum am vorbi între străini (într-un fel vorbim mai bine atunci când conversăm cu persoanele străine, pentru că măcar atunci folosim integral o singură limbă). Am observat și alte anomalii de care nici nu vreau să îmi mai amintesc, dar ele se întâmplă.
          </p>

          <p><strong>In momentul în care un român vorbește cu un alt român și undeva la 50% din vocabularul său sunt termeni preluați direct dintr-o limbă străină, pentru mine acest lucru reprezintă un semnal de alarmă.</strong>
          </p>

          <p>Problema nu este că folosim o limbă străină în comunicarea noastră, <strong>problema apare în momentul în care</strong> începem să amestecăm limbiile fără să acordăm importanță acestui fapt; când <strong>suntem pe pilot-automat</strong>. Este un fel de lene intelectuală care are consecințe nefaste. Din punct de vedere estetic și stilistic devine un fel de kitsch, sau un fel de amestec fără noimă. Din punct de vedere melodic devine disonant. Din punct de vedere al eficacității comunicării, aceasta scade. In anumite cazuri, ar putea fi interpretată și ca o lipsă de respect față de vorbitorii nativi de limba română.
          </p>

          <p>Când eram mic, nu vedeam sensul emisiunii lui George Pruteanu și nu eram de acord cu echivalentele românești la termenii uzuali din limba engleză pe care acesta îi oferea. Mi se păreau că sună ușor forțat. Consideram că limba trebuie să se adapteze și să se modernizeze preluând termenii ca atare.
          </p>

          <p>Continui să cred că limba trebuie <strong>să se adapteze și să se modernizeze în permanență, dar acest lucru trebuie să se facă cu cap și cu o anumită logică</strong>. De abia acum înțeleg ce a vrut să zică acel om, și câtă dreptate avea...
          </p>

          <p>Inainte de anii 90' (de-a lungul deceniilor și secolelor) cuvintele străine erau preluate și integrate în vocabular <strong>după un anumit raționament și se respectau anumite reguli</strong> lingvistice conform recomandărilor Academiei Romane (exemple ilustrative: gem, interviu, tramvai, meci, manager).
          </p>

          <p>Dupa anii 90', <em>"cuvintele au început să fie preluate în mod direct de populație și mass-media (în pofida recomandărilor Academiei Române și a "legii Pruteanu") și nu mai îmbogățesc limba română primind gen gramatical și acordându-se conform regulilor limbii"</em> (un astfel de exemplu este cuvântul "mall", care poate fi tradus prin "galerie comercială" - G. Pruteanu, Wikipedia)
          </p>

          <p>Pe de o parte sunt puțin supărat pe mine și pe generația mea pentru că s-a redus vocabularul, ne pierdem identitatea, iar spiritul este rănit. Limba evoluează de-a lungul timpului, ceea ce este normal. Diferența este ca generațiile dinaintea noastră au adaptat cuvintele și împrumuturile la specificul limbii materne, iar noi mai puțin.
          </p>

          <p>Pe de altă parte, acum încep să înțeleg. Perioada de experimentare ne-a ajutat să dobândim abilitatea de a vorbi limba engleză în număr mare. In acest moment, cred că am ajuns la stadiul în care ne putem maturiza și începe să comunicăm în mod conștient. După un anumit prag, lucrurile nu mai au sens. O limbă străină nu este un substitut pentru o limbă nativă pe care încă nu o stăpânim. <strong>O limbă străină trebuie vorbită corect și bine, la fel cum și limba română trebuie vorbită corect și fluent.</strong>
          </p>

          <p>Este minunat faptul că suntem capabili să ne exprimăm în mai multe limbi, însă trebuie să fim atenți să nu le amestecăm între ele (ajungând astfel să le dezonorăm pe amândouă). Dacă nu suntem atenți, ajunge să devină un talmeș-balmeș, iar eficacitatea comunicării scade dramatic.
          </p>

          <p>Deasemenea, trebuie să fim atenți să nu folosim o limba internațională ca scuză la <strong>a gândi în mod conștient</strong>, sau pentru a ne acoperi lacunele de exprimare pe care încă le mai avem în limba română. Trebuie să învățăm limba română la fel de bine cum am învățat și celalalte limbi (dacă nu am realizat acest lucru în școală la momentul respectiv, o putem face acum).
          </p>

          <p><strong>Vestea bună este că limba română se poate învăța ușor. Este suficient să citim câteva cărți scrise de autori români.</strong></p>

          <p>La început aveam o urmă de îndoială. Nu eram sigur dacă fondul nostru lexical poate acoperi toți termenii la modă. Spre bucuria mea am descoperit că avem o limbă cu mult mai bogată decât credeam, iar <strong>în momentul în care am început să gândesc din nou în limba română, posibilitățile de exprimare au crescut exponențial; la fel și gradul de expresivitate și de eufonie.</strong>
          </p>

          <p>Am început să depun efort conștient pentru a căuta și găsi echivalente în limba română pentru termenii uzuali, iar apoi am început să folosesc acele cuvinte și expresii. Este o chestiune de exercițiu, iar cu timpul devine din ce în ce mai ușor.
          </p>

          <p>Am început să citesc opere literare și filozofice scrise în ultimele secole. Ce frumusețe și câtă expresivitate! Parafrazând un comentariu de la un clip muzical pe care l-am văzut pe internet: <strong>îmi era dor de limba mea!</strong>
          </p>

          <p>Poate că sunt puțin idealist, dar mi-ar plăcea să văd o lume în care oamenii reîncep să folosească limba română pentru a comunica între ei la serviciu și în oraș. Cum ar fi <strong>să fim capabili să ne exprimăm liber și coerent în limba română</strong>? Cât de mult s-ar îmbunătăți comunicarea și apropierea dintre oameni? Cât de mult s-ar îmbunătăți rezultatele pe care le avem pe plan personal, profesional și interpersonal? Cât de mult s-ar îmbunătăți <strong>respectul pe care îl avem față de noi</strong>? Mă întreb.
          </p>

          <p>Ar fi de dorit ca pe măsură ce limba se îmbogățește cu neologisme, lingviștii buni să aibă un cuvânt important de spus și să aleagă cuvintele astfel încât să se păstreze caracterul și eufonia acesteia.
          </p>

          <p><strong>Avem o limbă expresivă și frumoasă, care face parte din patrimoniul nostru cultural. Este o sursă de inspirație și de putere intelectuală și spirituală. Este un element de identitate și de civilizație. Ne conferă unicitate în lume, și ne pune în valoare.</strong>
          </p>

          <p>Sunt multe lucruri de spus, dar aș prefera să închei aici cu o scurtă istorisire.
          </p>

          <p>Eram în trecere toamna aceasta prin ținuturile pe unde am copilărit și priveam din autocar dealurile Dobrogei. Erau frumoase, aurii, iar culturile de cereale păreau a fi îmbelșugate. Imi dădeau o stare de liniște și relaxare. In același timp nu am putut să nu observ crestele. Multe dintre pădurile care au acoperit acele dealuri din moși-strămoși, și care au asigurat resurse și protecție pentru oameni, erau acum trunchiate sau defrișate în întregime. Pâlcuri de copaci și cioturi este tot ce mai rămăsese pe o parte dintre acele vârfuri. Era o imagine ușor dezolantă. Simțeam un fel de bucurie, pentru că revedeam culorile calde, amestecată cu un soi de tristețe pentru că o mare parte dintre pădurile cu care eram atât de familiarizat în copilărie, acum aproape dispăruseră.
          </p>

          <p>Le fel cum pădurea se poate reîmpăduri și regenera, la fel și limba se poate reface și se poate dezvolta într-un mod armonios; <strong>dacă avem grijă de ea!</strong>
          </p>

          <p>Sem(ă)nat, <br>
            Limba Română
          </p>


        </article>

        <article class="" id="cuprins">
          <h2><a href="#inceput">Cuprins</a></h2>
          <ol>
            <li><a href="#caldura">Eseuri - Partea I</a></li>
            <ol>
              <li><a href="#caldura">Căldură - 4 ianuarie 2020</a></li>
              <li><a href="#dialog-imaginar">Dialog imaginar la trecerea dintre ani (sau de pietoni) - 5 ianuarie 2020</a></li>
              <li><a href="#pasi-de-baza">In pași de bază - 6 ianuarie 2020</a></li>
              <li><a href="#despre-copaci">Despre copaci și avioane - 7 ianuarie 2020</a></li>
              <li><a href="#drepturi-responsabilitati">Din ciclul știați că - drepturi și responsabilități - 10 ianuarie 2020</a></li>
              <li><a href="#limba">Limbă și identitate - 11 ianuarie 2020</a></li>
            </ol>
          </ol>
        </article>

      </section>

      <!--<footer>
        <p ><cite class="info">"Cine are urechi să audă, să audă. Cine are ochi să vadă, să vadă. Cine are inimă, să înțeleagă."</cite> - Tot un om</p>
      </footer>-->

    </main>



  </body>
</html>
